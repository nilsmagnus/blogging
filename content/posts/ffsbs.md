+++
date = '2024-12-28T12:45:29+01:00'
draft = false
title = 'FFSBS - Flinke Folk Som Bryr Seg'
tags = ['ffsbs', 'metodikk']
+++

## Hva skal egentlig til for å lykkes med IT?
Hva skal egentlig til for å lykkes med IT? Er det skinnende nye metodikker, eller
kanskje en ny skinnende teknologi? Eller kanskje det er litt enklere.

Dette spørsmålet er like aktuelt i dag som for 17 år siden da jeg startet som utvikler.
Den gangen jobbet jeg i IBM som hadde sine oppskrifter for å gjennomføre IT-prosjekter.
Metodikker lange som vonde år med dokumentasjon for detaljstyring av hver lille del av de ulike fasene av prosjektet.
Når jeg gikk over til Accenture hadde de sin egen *V-modell* som var like detaljert og komplisert. Der ble
det brukt store excel-regneark for å fylle ut hvilke behov kunden hadde for å kunne
regne ut hvilke deler av metodikken man kunne bruke og for å estimere prosjektkostnadene.
Excel-kunnskapene der, overgikk alt jeg har sett i hele mitt liv.


## Ny, skinnende metodikk

Senere i karrieren min ble jeg kjent med nye metodikker som *smidig, agile, lean,
extreme programming, OKR* etc. Alle med gode intensjoner og alle ble fortløpende tatt opp av de store
konsulentselskapene med sin lille vri og solgt inn til kunder som siste mote av metodikk for å minimere
risikoen for at prosjektene gikk dårlig. Men likevel går de store prosjektene stort sett
over budsjett og over tid.

Hos en nylig kunde jeg var hos ble vi plutselig fortalt at nå skulle vi bli *outcome-teams* fordi
det var det [spotify-modellen](https://www.atlassian.com/agile/agile-at-scale/spotify) sa at man skulle gjøre. Det
viste seg at selskapet ikke var sammenlignbart med spotify hverken i produkt eller størrelse og etter
en stund hørte vi ikke mer om outcome-teams før vi ble fortalt at nå var det OKR som var det nye store fordi OKR har
fungert hos [google siden 1999](https://www.whatmatters.com/resources/google-okr-playbook). Året ble delt inn i 3: *T1, T2* og *T3*.
Vi satte oss mål som skulle gjennomføres i første T1 når vi startet. Utrolig nok ble vi ikke ferdig med alle målene vi
hadde satt oss innenfor T1, så vi måtte ta med oss oppgaver over til T2. Og til T3. Og til neste år når neste T1 startet. Heldigvis var ikke
denne kunden veldig rigid på metodikken, så vi fikk også gjort ting som ikke var satt som objektiver i starten av en T.

Denne kunden hadde mange dyktige folk og hadde levert solide produkter til markedet i en årrekke.
Det som ble levert var stort sett det samme som før de gikk all-in på outcome-teams og OKRer. Altså før de tok
til seg de skinnende nye metodikkene. Kanskje det ikke var de nye metodikkene som gjorde at de hadde suksess, men
at det kan ha vært de dyktige menneskene som jobbet der?

Ikke misforstå meg, både outcome teams, OKR og smidig tankegang er ting jeg liker og har mye positivt ved seg. Men 
følger metodikken slavisk vil du fort finne ut at det er ting som ikke passer inn i din bedrift. Metodikken 
ble laget generelt for å kunne passe inn mange steder, men  det er ikke slik at "one size fits all". Hvis du f.eks 
prøver å styre teamet med en produkt-trio  med dev-lead, ux-lead og produkteier vil du kunne finne ut at fagekspertene
dine eller andre roller du har faller utenfor. Det er ikke dermed sagt at disse ikke har en verdi i teamet ditt, det
er bare metodikken som ikke har tatt høyde for det.


## Flinke folk som bryr seg, FFSBS

Så hva skal egentlig til for å lykkes med IT når vi ikke kan stole 100% på at hverken valg av riktig metodikk eller teknologi
kan sikre oss suksess?

Hvis du har vært med på prosjekter som har lykkes så vil du helt sikkert huske at det er en del *flinke folk*
som har vært nøkkelfaktoren. Kanskje du har en super utvikler på laget
som gjorde en uvurderlig innsats og tok mange riktige teknologi-valg? Eller en høylytt og uredd person som tydelig ytrer meningene sine når ting ikke henger på grep?

Jeg er hvertfall ganske sikker på at prosjektene som lykkes ikke har så veldig mye med metodikk X å gjøre. Det er de flinke folka som bryr seg om produktet som skal leveres som er avgjørende. Når du har disse
om bord vil sjansene for å lykkes øke betraktelig.

Selvfølgelig hjelper det med andre ting som små team, autonomitet og kort vei til produksjon. Men ingenting av dette
vil gi deg suksess uten de flinke folka som bryr seg.

FFSBS for the win!
